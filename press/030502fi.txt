Helsingissä 5.2.2003                                                    
                            LEHDISTÖTIEDOTE

Tanskan Orange valitsi Sumean Java-pelit

Suomalainen mobiiliviihdeyhtiö Sumea on toimittanut neljä Java-peliä 
Tanskan Orangelle. Pelit ovat Racing Fever, Zoy's Rescue Mission, 
Staqqer ja Amoebas.

Orange on vaikuttava lisä Sumean asiakaskuntaan. Tunnettu 
matkapuhelinoperaattori halusi testata Java-sovellusten menekin Tanskan 
markkinoilla, ja valitulta pelitoimittajalta odotettiin paljon. 
Orangella oltiin erittäin tietoisia siitä, että kuluttajan 
ensikosketuksen uuteen teknologiaan on oltava myönteinen.

- Innostuimme välittömästi Sumean laadukkaasta pelitarjonnasta. Pelit 
olivat korkeatasoisia ja käyttäjäystävällisiä. Myös itse pelaaminen oli 
erittäin luontevaa, kertoo tuotepäällikkö Tomas Volf Tanskan Orangelta.

Toistaiseksi sopimus kattaa neljä peliä. Racing Fever on autoilupeli, ja 
tätä nykyä suosituin peli Sumean pelitarjonnassa. Myös Zoy's Rescue 
Missionissa riittää vauhtia, sillä pelaajan täytyy pelastaa 
mahdollisimman ripeästi kaukaiselle planeetalle haaksirikkoutuneet 
pienokaiset. Staqqer ja Amoebas on taas suunnattu kuluttajille, jotka 
hakevat suurempaa älyllistä haastetta. Aivonystyröitä kutkuttavat pelit 
muistuttavat Tetriksen kaltaisia vanhoja PC-peliklassikkoja.

Java-yhteensopivien matkapuhelinten yleistyessä markkinat ovat 
täyttyneet nopeasti erilaisista Java-sovelluksista. Tuotteiden laatu 
vaihtelee, mutta Sumean panokseen on oltu kauttaaltaan tyytyväisiä. 
Kuten useimmat Sumean asiakkaat myös Orange odottaa jo lisää pelejä 
Sumealta.

- Viimekuukaudet ovat olleet kiireisiä. On ollut hienoa nähdä, että 
asiakkaamme eri puolilla maailmaa jakavat samat arvot kuin me. 
Vahvistamme asemaamme yrityksenä, joka luo alan standardeja, uskoo 
Sumean toimitusjohtaja Ilkka Paananen.

Lisätietoja ja kuvamateriaalia: toimitusjohtaja Ilkka Paananen, p. 040 
594 8173, ilkka@sumea.com. Verkkokuvamateriaalia tarvittaessa myös 
allekirjoittaneelta.

Sumea

Sumea on vuonna 1999 perustettu suomalainen pelikehittäjä, joka on 
erikoistunut Java-teknologiaan. Sumea luo laadukkaita, innovatiivisia ja 
teknisesti ylivertaisia pelejä Java-yhteensopiviin matkapuhelimiin. 
Tänään Sumean tuotteita on tarjolla ympäri maailmaa. 
Jälleenmyyntikanavina toimivat muun muassa O2 Isossa-Britanniassa, AT&T 
Yhdysvalloissa, Wind Italiassa, CSL ja Sunday Hong Kongissa, Singtel 
Singaporessa, Sonofon Tanskassa sekä Sonera Suomessa.

Lisätietoja yrityksestä http://www.sumea.com/

Orange

Orange-ryhmä on yksi mailman suurimpia matkapuhelinoperaattoreita. 
Yhtiöllä on 21 maassa yli 40 miljoonaa asiakasta. Orange-brandi toimii 
Isossa-Britanniassa, Ranskassa, Sveitsissä, Romaniassa, Tanskassa, 
Ruotsissa, Slovakiassa, Thaimaassa, Norsunluurannikolla, 
Dominikaanisessa tasavallassa ja Kameronissa.

Lisätietoja Orangesta http://www.orange.com/ ja http://www.orange.dk/

-- 
________________________
Viestintä Janne Saarinen
Ormusmäentie 8 B 26
00700 Helsinki
tel. +358 50 587 7374
jansaar@kolumbus.fi